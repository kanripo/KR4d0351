# -*- mode: mandoku-view; -*-
#+TITLE: 楳埜集
#+DATE: 2015-08-25 00:05:34.143037
#+PROPERTY: ID KR4d0351
#+PROPERTY: BASEEDITION WYG    
#+PROPERTY: JUAN 提要
<pb:KR4d0351_WYG_000-1a>¶
欽定四庫全書　　　　　集部四¶
　提要¶
　　楳埜集十二巻　　　　别集類三(宋/)¶
　　　　(臣/)等謹案楳埜集十二巻宋徐元&KR0464;撰元&KR0464;¶
　　　　字仁伯信州上饒人紹定五年進士第一累¶
　　　　官國子祭酒權中書舍人拜工部侍郎諡忠¶
　　　　愍事蹟具宋史本傳元&KR0464;侃直敢言不避權¶
　　　　勢當史嵩之起復元&KR0464;攻之甚力卒寢成命¶
<pb:KR4d0351_WYG_000-1b>¶
　　　　後元&KR0464;以暴疾卒人皆以為嵩之毒之臺練¶
　　　　及太學生徒俱為上疏訟寃詔置獄追勘迄¶
　　　　不能白本傳頗載其事而周宻癸辛雜識所¶
　　　　記尤詳是集舊有趙汝騰序亦極言元&KR0464;死¶
　　　　狀不明為可悲且云憸壬任折獄之責蓋指¶
　　　　侍御史鄭寀而言然据癸辛雜識宷實首為¶
　　　　元&KR0464;訟寃特未能結正是獄而汝騰遽以奸¶
　　　　回詆之當日朝端水火入主出奴沸羮蜩螗¶
<pb:KR4d0351_WYG_000-2a>¶
　　　　迄無定論即此一事而宋之綱維不立亦槩¶
　　　　可見矣其集不載於宋史藝文志觀其于直¶
　　　　諒䟦語乃景定二年直諒知興化軍時所刋¶
　　　　本二十五巻世久失傳今從永樂大典中採¶
　　　　輯編次釐為雜文十一巻詩詞一巻雖僅存¶
　　　　十之五六而本傳所列奏議條目具存尚可¶
　　　　得其大槩其中如戊戌輪對劄子則為校書¶
　　　　郎時所上甲辰上殿劄子則為左司郎官時¶
<pb:KR4d0351_WYG_000-2b>¶
　　　　所上其論濟王之宜置後驕奢之宜戒抑敵¶
　　　　國外患之宜以宗社為心皆惓惓納忠辭㫖¶
　　　　懇到其白左揆論時事數書乃為杜範所延¶
　　　　而作亦多關繫國家大計言無不盡雖夙從¶
　　　　陳文蔚真德秀游或不免過泥古義稍涉拘¶
　　　　迂然不可謂之不軌于正也周密浩然齋雅¶
　　　　談記元&KR0464;母張氏能詩有不知簾外溶溶月¶
　　　　上到梅花第幾枝之句而元&KR0464;詩乃頗樸僿¶
<pb:KR4d0351_WYG_000-3a>¶
　　　　蓋真氏文章正宗持論如是元&KR0464;篤守其師¶
　　　　説云乾隆四十六年九月恭校上¶
　　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0351_WYG_000-4a>¶
原序¶
士君子有正主庇民之學不幸當其時之所難積誠所¶
感既足以回事勢於危疑壬鋒深忌乃竟殞其身於非¶
命漢之蕭望之李固杜喬近日之楳埜是也望之以身¶
捍恭顯固喬以身捍梁冀楳埜以身捍權臣或誤下廷¶
尉死或同日以獄死或以非病死其死一也獄死者蓋¶
甚明而非病死者至今未得明其尤可悲也夫楳埜蚤¶
從朱文公先生之門人陳君文蔚㳺又甞取正於真文¶
<pb:KR4d0351_WYG_000-4b>¶
忠公其學固已知標本而心事真切禍福利害有所不¶
入又其所素長也故自其對大廷已純正不雜而其後¶
入告又皆忠實無隠學者稱之淳祐甲辰適值權臣起¶
復六館之士譁然言於天子之廷天子疑焉公以二䟽¶
入對經幄明白懇到上當帝心自是靡言不聽權臣奪¶
起復而杜立齋相㳺克齋召矣當是時朝廷清明衆正¶
来㑹公論為之大快臣知有忠子知有孝士大夫知有¶
邪正上之嚮公意日甚而身遂危矣公年事未衰頥飬¶
<pb:KR4d0351_WYG_000-5a>¶
無玷一旦遽罹于死中外震驚行道之人莫不愀然以¶
疑廟堂部寺監百執事皆為之寝㑹輟食嗟夫孰不有¶
死公之死亦異矣哉當時朝廷詔獄而憸壬身任折獄¶
之責其事竟不得而明至今累年矣忠臣義士未甞一¶
日不寃之追論往事至有為之泣下者近廷紳狂佞之¶
夫忽唱異論謂公死實暍死且誣公以羽翼權臣曲學¶
阿世而破千萬載公議之是非其䟽一出萬口唾斥於¶
公何傷而其人亡忌憚乃至於是重為世道嘆也公之¶
<pb:KR4d0351_WYG_000-5b>¶
子直諒直方文學氣節克肖厥父以公遺文来請序余¶
讀之盡巻其正大如望之其忠切如喬固而其歿又皆¶
可閔故併論之淳祐已酉夏四月壬寅朔浚儀趙汝騰¶
序¶
